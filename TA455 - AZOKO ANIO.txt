AZOKO ANIO

1
Azoko anio 'zao
Ny famonjenao,
Ry Tompo masina ô,
Mpamonjy soa.
Ny fanavotana vitanao
Ho fifalian'ny fo.
Atolotro Anao manokana
Ny tenako ho fanatitra anio ;
Kanefa indrisy, nofo malemy,
Mora mirona, mora mania
Ka ny herinao no andrasako.

2
Izay alehako, jereo Jeso ô
Fa saro-dalana, mahaketraka.
Ny loza sy ny antambo koa
Manampy trotraka.
Korontam-bato, fiakaram-be,
Hantsana lalina, hain'andro koa,
Ny rivo-doza, ny onjan-drano
Indray mitrena, mianjera koa
Ka ny sandrinao no tanjako.

3
Ny fanantenako ny fiavianao
No manazava ny aizin'ny fo ;
Ary ny finoako izany re
No manda mafiko.
O! tsy ahoako ny eso manjo,
Ny latsa sy fanenjehana koa.
Fampahoriana an-tery setra,
Tsy mahakivy ny olonao
Fa ny tananao no tazoniko.

4
'Zao no fivavako, Jeso, henoinao,
Sento mangina ao am-poko izao :
Na sarotra aza re ny aleha,
Tohizako ny dia.
Enga anie ka ny sitraponao
No ho ekeko manomboka anio.
Na maro aza ireo mpankahala,
'Zaho jeso ô ! hanaraka anao.
Manomboka anio, ho mandrakizay.
Amena !
