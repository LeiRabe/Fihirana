JEHOVAH TOMPONAY Ô !

Jehovah Tomponay ô !
Ray mandrakizay,
Andriamanitra Mpanjakanay,
Manerana izao rehetra izao
Ny herinao, tsy tratry ny fisainana
Ny voninahitra ao an-danitra ao !
Te hidera Anao izahay noforoninao
Kanefa tsy hainay 'zay vavaka
Ho enti-mankalaza ny fiandriananao
Fa masina, marina sady be fahendrena Ianao
Izay andohalehan'izao tontolo izao.
Noho ny famindramponao 
'Zay maharitra mandrakizay, Tompo ô !
(Maharitra mandrakizay)
Mba omeo ny Fanahinao Masina
(Ny Fanahy Masinao)
Hifona sy hitaraina ho anay.
(Hifona ho anay)
Mba henoy ny fivavakay
(Amin'ny anaran'i Jesosy Zanakao)
Noho ny haben'ny fahasoavanao
Ary noho ny fitiavanao,
Jereo, Tompo ô ! ny fiangonanao.
Ampikambano, hatanjaho,
Arovy izy mba hijoro amin'ny Teninao.
Ka na mafy ny tafiotra
Sy ny alon-dranomasina,
Ny ran'ny Zanakao
No hamonjy azy
Sy hanavotra azy.
Ampitomboy ny finoany.
Ny anaranao ankalazaina mandrakizay
Sy hanefanay isan'andro ny voadinay.
Mba raiso ny fisaoranay,
Henoy, henoy, ny vavakay, ry Tompo ô !


