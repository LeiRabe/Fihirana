INONA NO TIANAO JESO

1
Inona no tianao, Jeso,
Mba hatolotro Anao ?
'Zay nitondra latsa, eso,
Noho ny fitiavanao.
Moa vola sy harena
Na talenta, hery koa,
Moa azonao ekena ?
Sa tadiavinao ny fo ?

2
Inona no tianao, Tompo,
Mba ho fiderana Anao ?
Dia Ianao izay nanompo
Na dia Zanaka izao.
Moa ny hira tsara indrindra
'Zay miredona tokoa,
Tena kanto sy mirindra ,
Sa tadiavinao ny fo ?

3
Fahatanorana soa
Moa ampy ho Anao ?
Noho ny avotra naloa
Tany Kalvary izao.
'Zay ananako rehetra,
Andro sy fotoana koa,
Foiko re tsy misy fetra,
Sa tadiavinao ny fo ?

4
Indro ary, Jeso tia,
Fa hafoiko hatrizao,
Toy ny foko izay mania,
Raha tadiavinao.
O ! amboary sy diovy
Ho tempoly, lapa soa,
Hamasino sy arovy
Fa Anao tokoa, tokoa !
